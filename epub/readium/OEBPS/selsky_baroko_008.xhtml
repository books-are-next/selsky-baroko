<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>selsky_baroko-4</title>
		<link href="css/selsky_bar_idstyles.css" rel="stylesheet" type="text/css"/>
	</head>
	<body id="selsky_baroko" xml:lang="cs-CZ">
		<div>
			<p id="toc_marker-3" class="MLP-uroven2-kapitola para-style-override-1">Pokrevenství</p>
			<p class="MLP-text-bez1radku para-style-override-1">Dorazil jsem kolem desáté do archivu, den už se opět rozpaloval, ale v&#160;badatelně bylo příjemně. Seděla tam. Doufal jsem, že ji uvidím, a&#160;zároveň jsem si přál, aby už byla pryč. Rozmrzelo mě to. Ten vnitřní rozpor, to, co mi ubíralo soustředění. Nevyhnal jsem Danielu ani z&#160;hlavy, ani z&#160;denního rozvrhu. Slíbil jsem jí přece ještě pomoc v&#160;genealogickém pátrání.</p>
			<p class="MLP-text para-style-override-1">„Dobrý den,“ pozdravil jsem tiše mezi stoly v&#160;badatelně, „tak jste to ještě nevzdala?“ Podívala se na mě uraženým pohledem, zelené oči si mě přísně změřily.</p>
			<p class="MLP-text para-style-override-1">„Je vidět, že mě málo znáte,“ řekla potichu, ale důrazně, „já nejsem zvyklá něco vzdávat…“</p>
			<p class="MLP-text para-style-override-1">„Nemyslel jsem to tak…“ zakoktal jsem potichu zmatenou omluvu. Vyvedla mě z&#160;míry, nebo já sám sebe? Uraženě se dívala do knihy. Usadil jsem se za stolem před ní a&#160;došel do kanceláře požádat o&#160;matriky. Hledání pokrevní příbuznosti. Můj denní chleba.</p>
			<p class="MLP-text para-style-override-1">„Můžu vás pozvat na kávu?“ pošeptala mi do ucha kolem poledního. Skláněla se nade mnou s&#160;úsměvem, jako by se nic nestalo. Přepadla mě náhlá touha dotknout se světlých vlasů, které byly v&#160;té chvíli tak blízko. Překročit její vůni a&#160;sáhnout si na ně. Připadaly mi důvěrně známé, že mi vlastně trochu patří… Zakroutil jsem hlavou na znamení odporu proti své pitomé myšlence.</p>
			<p class="MLP-text para-style-override-1">„Nechcete…?“ řekla zklamaně Daniela.</p>
			<p class="MLP-text para-style-override-1">„Ne, myslel jsem… že jo, dal bych si kafe,“ vysvětloval jsem popleteně. Seděli jsme na schodech před archivem s&#160;bílými šálky v&#160;rukou, průvodkyně právě svolávala další skupinku turistů na prohlídku třeboňského zámku.</p>
			<p class="MLP-text para-style-override-1">„Hledala jsem vás včera doma,“ řekla Daniela. Trhnul jsem sebou.</p>
			<p class="MLP-text para-style-override-1">„Kde doma?“</p>
			<p class="MLP-text para-style-override-1">„No v&#160;Touchově. Nenašla jsem vás…“</p>
			<p class="MLP-text para-style-override-1">„Dva dny jsem byl na cestách po archivech. Litoměřice a&#160;Zámrsk. Vrátil jsem se včera v&#160;noci.“</p>
			<p class="MLP-text para-style-override-1">„Já vím, řekli mi, že asi budete někde v&#160;terénu.“</p>
			<p class="MLP-text para-style-override-1">„Koho jste tam potkala?“</p>
			<p class="MLP-text para-style-override-1">„Mluvila jsem s&#160;takovým srandovním chlápkem, tak kolem padesátky, v&#160;modrý košili.“</p>
			<p class="MLP-text para-style-override-1">„V&#160;hospodě?“</p>
			<p class="MLP-text para-style-override-1">„Jo, na tom plácku před hospodou,“ řekla Daniela a&#160;upila ze šálku.</p>
			<p class="MLP-text para-style-override-1">„To byl Kennedy,“ pokývnul jsem hlavou.</p>
			<p class="MLP-text para-style-override-1">„Kennedy?“ podívala se s&#160;povytaženým obočím.</p>
			<p class="MLP-text para-style-override-1">„To je přezdívka. Říká se mu tak už dlouho, prej někdy od šedesátejch let.“</p>
			<p class="MLP-text para-style-override-1">„A&#160;proč?“</p>
			<p class="MLP-text para-style-override-1">„Měl ty zrcadlový brejle, ne?“</p>
			<p class="MLP-text para-style-override-1">„Jo, takový velký sluneční brejle.“</p>
			<p class="MLP-text para-style-override-1">„Americkýho typu, co nosej piloti… a&#160;modrá košile&#160;– je to šofér autobusu, víte? Nazrzlý vlasy nosí vyčesaný nahoru a&#160;pořád žvejká žvejkačku. Teda pokud zrovna nepije pivo. Prostě Kennedy.“</p>
			<p class="MLP-text para-style-override-1">„Prohlížel si mě celkem důkladně,“ uchechtla se, „ale jinak zábavnej pán. Pozval mě na limo.“</p>
			<p class="MLP-text para-style-override-1">Dovedl jsem si to živě představit.</p>
			<p class="MLP-text para-style-override-1">„Bylo tam víc chlapů, chtěli mi kupovat becherovku a&#160;zelenou.“</p>
			<p class="MLP-text para-style-override-1">„Jsme všichni u&#160;hasičů,“ řekl jsem, že jsem nevěděl co říct.</p>
			<p class="MLP-text para-style-override-1">„Vy jste taky hasič?“</p>
			<p class="MLP-text para-style-override-1">„Jasně. V&#160;Touchově je skoro každej v&#160;hasičským sboru.“</p>
			<p class="MLP-text para-style-override-1">„A&#160;co hasíte?“</p>
			<p class="MLP-text para-style-override-1">„No hlavně žízeň…“ zasmál jsem se, „ale vážně, jezdíme občas i&#160;na soutěže.“</p>
			<p class="MLP-text para-style-override-1">„Nějak si vás neumím představit jako hasiče.“ Rozpustile se usmála.</p>
			<p class="MLP-text para-style-override-1">„Já jsem proudař!“</p>
			<p class="MLP-text para-style-override-1">„To je kdo?“</p>
			<p class="MLP-text para-style-override-1">„Jeden z&#160;těch dvou, co běží s&#160;hadicí. To máte levej proud a&#160;pravej proud…“</p>
			<p class="MLP-text para-style-override-1">Chvíli si mě dobírala. Vraceli jsme se do badatelny státního oblastního archivu. Následoval jsem po schodišti její boky v&#160;bílých letních kalhotách. Z&#160;dosahu Danieliny vůně jsem se nedostal celé dopoledne.</p>
			<p class="MLP-text para-style-override-1">„Jak jste to myslel, když jste říkal, že není každej tím, kým si myslí, že je?“ zeptala se a&#160;přisedla si ke mně.</p>
			<p class="MLP-text para-style-override-1">„Vy myslíte toho Eliáše?“ vybral jsem jednu gruntovní knihu z&#160;hromady na desce stolu. Nalistoval jsem ta jména.</p>
			<p class="MLP-text para-style-override-1">„Podívejte se tady na ten zápis. To se přiženil nějakej Antonín Hajník na grunt, kde se říkalo u&#160;Eliášů. Vzal si dceru z&#160;tý chalupy. A&#160;dál už je ve všech pozdějších záznamech pouze jméno Antonín Eliáš. I&#160;jeho děti se tak jmenujou. Rozumíte? A&#160;teď pan Eliáš jezdí po všech čertech, obchází archivy a&#160;hledá svý předky po otcovský linii se jménem Eliáš. Ztratil stopu. A&#160;nedá si to vysvětlit.“</p>
			<p class="MLP-text para-style-override-1">„Teda vy už znáte snad všechny fígle historie…“ Daniela už trochu unaveně hleděla do zápisů v&#160;knize.</p>
			<p class="MLP-text para-style-override-1">„Až za Josefa Druhýho padl zákaz měnit příjmení. Ale stejně si lidi brali jména po chalupě. Pak najdete jinej zápis v&#160;matrice a&#160;jinej v&#160;gruntovní knize. Tak to chodívalo.“</p>
			<p class="MLP-text para-style-override-1">„Myslela jsem, že co je zapsaný v&#160;matrice, je pravda,“ rozčilovala se potichu. „Proč se smějete?“</p>
			<p class="MLP-text para-style-override-1">„Pravda… všechno může bejt vždycky i&#160;trochu jinak. Něco vám ukážu,“ listoval jsem ve staré matrice, tuhé zažloutlé listy měly na sobě jemňounký drsný povlak a&#160;zatuchlý pach dávno zašlých časů.</p>
			<p class="MLP-text para-style-override-1"><span>„Tohle je matrika z&#160;jedný farnosti v&#160;podhůří Šumavy, dělám odtud právě jeden rodopis. Lidi se moc nestěhovali, neměli ani kam… podívejte se na data narození. Šest dětí z&#160;jedný vesnice má naprosto stejný únorový datum narození roku 1758. Jak myslíte, že to asi bylo?“</span></p>
			<p class="MLP-text para-style-override-1">„Asi…“ přemýšlela Daniela nahlas a&#160;mnula si zase pihovatý nos.</p>
			<p class="MLP-text para-style-override-1">„Prostě toho února napadlo hodně sněhu,“ přerušil jsem ji, „farář se nedostal za svejma ovečkama, ani ony za ním. Když konečně přišla obleva nebo někdo proházel cestu, farář tam vyrazil a&#160;pokřtil ve vsi všechny narozený děti, chápete? Všechno to pokřtil na jednu hromadu a&#160;napsal jim tam všem jedno datum a&#160;hotovo. Některýmu z&#160;těch nemluvňat už mohlo bejt i&#160;pár měsíců. Koho to tehdy zajímalo, nějaký datum narození? Lidi měli jiný starosti.“</p>
			<p class="MLP-text para-style-override-1">„Takže se to nedá brát moc vážně?“ řekla zklamaně a&#160;hleděla do sloupců textu psaných starou němčinou zdobným gotickým polokurzivním písmem.</p>
			<p class="MLP-text para-style-override-1">„To s&#160;tím sněhem byl jen příklad. Mohlo to tak bejt, nikdo dneska neví, kolik napadlo v&#160;roce 1758 sněhu. Ale je fakt, že v&#160;tý době bylo taky málo farářů. Hodně far bylo neobsazenejch, vyloupenejch Švédama ještě z&#160;dob třicetiletý války. Nekatolický faráře tehdy vyhnali, těch katolickejch bylo tak málo, že ani křtít nestačili…“</p>
			<p class="MLP-text para-style-override-1">Zaklapl jsem prastarou knihu, Daniele zazvonil telefon, vyběhla s&#160;ním na chodbu. Taky jsem vstal a&#160;protáhl si záda. Pak jsem odsunul všechny staré matriky a&#160;civěl na monitor notebooku. Našel jsem si adresář, který jsem pojmenoval Tomašice. Procházel jsem jména sedláků, Kubach, Mařánek, Sládek, Jircha. Za zavřenými víčky se mi rozhořela tomašická náves zalitá světlem, slunce napíchnuté na špičce kostelní věže, pod ní hřbitůvek a&#160;ty litinové kříže.</p>
			<p class="MLP-hvezdicky para-style-override-1">* * *</p>
			<p class="MLP-text-bez1radku para-style-override-1">Seděl zase na stejné lavičce, čekal na mě. V&#160;parku začala hrát kapela, letní festival, spustilo to kousek od nás. Houf lidí kolem, nechtěl jsem křičet, abychom se slyšeli. Stíny tmavly a&#160;pokládaly se na zem vedle stromů, vzali jsme to kolem pivovaru a&#160;ke hrázi rybníka Svět.</p>
			<p class="MLP-text para-style-override-1">„Jsem rád, že už jste se tam byl podívat. Čím dřív, tím líp, pane Straňanský,“ opakoval povzbudivě Šrámek.</p>
			<p class="MLP-text para-style-override-1">„Podívat… znám to tam dost dobře. A&#160;nemám to tam rád.“</p>
			<p class="MLP-text para-style-override-1">„Na tom snad nezáleží,“ podivil se.</p>
			<p class="MLP-text para-style-override-1">„Je to takovej temnej kout…“</p>
			<p class="MLP-text para-style-override-1">„Já vím, ty padesátý léta…“</p>
			<p class="MLP-text para-style-override-1">„Nevíte nic. Tam v&#160;těch chalupách kdysi zabíjeli nechtěný děti. Našel jsem to ve starejch zápisech. A&#160;taky největší statistika voběšenejch široko daleko. A&#160;tragédie v&#160;lomu před válkou…“</p>
			<p class="MLP-text para-style-override-1">„Nebuďte hysterickej. Jste profesionál? Já po vás chci profesionální práci.“</p>
			<p class="MLP-text para-style-override-1">„Pane Šrámek, já jsem vám říkal, že tohle nedělám. Moje práce začíná tak s&#160;přelomem století. Každej si pamatuje svýho dědečka a&#160;někdy pradědečka. Dál už většinou ne. A&#160;tam v&#160;těch letech začínám hledat já.“</p>
			<p class="MLP-text para-style-override-1">„Pane Straňanský, tohle už jste mi říkal.“</p>
			<p class="MLP-text para-style-override-1">Vydali jsme se procházkovým krokem ke hrázi rybníku Svět.</p>
			<p class="MLP-text para-style-override-1">„Ne, tohle já fakt nedělám. Přineste mi parte vašeho dědečka a&#160;já vám najdu celej rod do šestnáctýho století i&#160;s&#160;kopiema z&#160;matrik a&#160;z&#160;gruntovních knih, vyfotím vám rodnou chaloupku vašich předků, udělám diagram a&#160;všechno vám to svážu do desek.“</p>
			<p class="MLP-text para-style-override-1">„A&#160;přesně takhle to udělejte, pane Straňanský,“ skočil mi do řeči, „seberte materiály, můžete to sepsat, příběh, story. A&#160;najděte k&#160;tomu ten dopis. Důkaz. A&#160;padesát tisíc na ruku. O&#160;co vám jde? Máte to za polovic času, než byste vyhrabal z&#160;matrik nějakej rodokmen.“</p>
			<p class="MLP-text para-style-override-1">Stáli jsme pod mohutnými duby, slunce pomalu barvilo hladinu Světa do oranžova, vzpomněl jsem si na Danielu. Chtěla vědět, čemu říkám mísení živlů. Tady to bylo. Voda a&#160;oheň. Kopal jsem špičkou boty do uschlých drnů kolem lavičky.</p>
			<p class="MLP-text para-style-override-1">„Takže pak to na něj vybalíte, jo?“ zeptal jsem se tiše.</p>
			<p class="MLP-text para-style-override-1">„Cože…?“</p>
			<p class="MLP-text para-style-override-1">„To by mohlo bejt docela pozdvižení, na malým městě, to teda jo. Kandidát na starostu, tak oblíbenej…“</p>
			<p class="MLP-text para-style-override-1">Podíval se na mě, obranný škleb nebo snad úsměv. Kroutil pomalu hlavou. Pokračoval jsem, v&#160;dálce se slunce utápělo pod hladinou.</p>
			<p class="MLP-text para-style-override-1">„Až ten šťoural, co prohlašuje, že nechá prošetřit zadávání veřejných zakázek na radnici a&#160;veškerý účetnictví na městským úřadě za tři roky…“</p>
			<p class="MLP-text para-style-override-1">„No počkejte, to…“ sedl si na lavičku, přisedl jsem si.</p>
			<p class="MLP-text para-style-override-1">„… povídám, až se soukromí rolníci a&#160;záhumenkáři a&#160;počestní občané dozví, že jeho matka v&#160;padesátejch letech udávala sedláky, až skončili v&#160;base a&#160;přišli o&#160;všechno… Co? Když se to správně rozmázne, zahraje se na city, story, jak říkáte, nebude ho volit ani vlastní rodina.“</p>
			<p class="MLP-text para-style-override-1">„Pane Straňanský, po tomhle vy ale nemáte pátrat,“ ozval se Šrámek nervózně, vstal z&#160;lavičky a&#160;stál teď nade mnou, „máte pátrat po dopise a&#160;po ostatních písemnostech! Tak zněla domluva!“</p>
			<p class="MLP-text para-style-override-1">„Nejen že starej pan Zandl nebude starostou, ale nedostane se už ani do zastupitelstva, že?“</p>
			<p class="MLP-text para-style-override-1">Vypadal, že odejde. Objal jsem si kolena a&#160;díval se na zapadající slunce.</p>
			<p class="MLP-text para-style-override-1">„Chvíli ze sebe děláte blbce a&#160;pak je vám zase najednou všechno jasný,“ řekl rozmrzele, „nabízím vám polovinu jako zálohu, předem.“</p>
			<p class="MLP-text para-style-override-1">Sáhl do aktovky. V&#160;bílých letních kalhotách a&#160;perforovaných střevících, oči mžikaly, nakřáplý hlas. Potilo se mu čelo a&#160;pleš.</p>
			<p class="MLP-text para-style-override-1">„Nechci žádnou zálohu.“</p>
			<p class="MLP-text para-style-override-1">„Vám ta zakázka nepřipadá jasná? Zadání je jednoduchý jak facka.“</p>
			<p class="MLP-text para-style-override-1">„Víte, všechno může bejt i&#160;trochu jinak, než se vám zdá…“</p>
			<p class="MLP-text para-style-override-1">„Nerozumím.“</p>
			<p class="MLP-text para-style-override-1">„Při takovým pátrání se kolikrát přijde na různý věci.“</p>
			<p class="MLP-text para-style-override-1">„Mluvte jasně…“</p>
			<p class="MLP-text para-style-override-1">„Co vy máte společnýho s&#160;Tomašicema?“ zeptal jsem se přímo.</p>
			<p class="MLP-text para-style-override-1">„Nic. A&#160;není to vaše starost.“</p>
			<p class="MLP-text para-style-override-1">„Šrámkovi tam nebydlí, to ne. Ale jedný chalupě se tam říká <span class="MLP-znak-kurziva-11b">U&#160;Šrámků</span>.“</p>
			<p class="MLP-text para-style-override-1">„A&#160;co má bejt?“</p>
			<p class="MLP-text para-style-override-1">„Tady v&#160;tom počítači, kterej tahám pořád s&#160;sebou, mám databázi lidí, o&#160;který se vám ani nezdá. Většina z&#160;nich je mrtvá, to je pravda. Ale od mrtvejch vedou nitky k&#160;živejm…“</p>
			<p class="MLP-text para-style-override-1">„No a?“</p>
			<p class="MLP-text para-style-override-1">„A&#160;příjmení si holt předáváme, ať chcem nebo nechcem. Jméno Šrámek se mi v&#160;genealogickejch stromech opakuje dost často. Zbytek se člověk doptá. Váš dědeček pocházel z&#160;Tomašic.“</p>
			<p class="MLP-text para-style-override-1">„Prosím vás, netahejte sem mýho dědu!“</p>
			<p class="MLP-text para-style-override-1">„Proč ne? Váš děda pracoval od padesátejch let v&#160;JZD a&#160;dělal funkcionáře v&#160;obci. Vy sám jste byl v&#160;družstvu, pod který spadaly od sedmdesátejch let i&#160;Tomašice, dělal jste tam do roku 1992. Posledních pět let dokonce v&#160;představenstvu.“</p>
			<p class="MLP-text para-style-override-1">„Tohle jsem vám moh říct rovnou a&#160;ušetřil byste si čas. Co z&#160;toho jako plyne?“</p>
			<p class="MLP-text para-style-override-1">Nechal jsem otázku viset ve vzduchu. Scházeli jsme k&#160;městu, svíral mě pocit nechuti, Šrámek naléhal, zavezl mě na sídliště až před panelák. Nakonec jsem mu slíbil, že budu hledat.</p>
			<p class="MLP-text para-style-override-1">Horká noc, měl jsem otevřené okno a&#160;sám v&#160;poloprázdném bytě jsem nemohl spát. Stěny sálaly, já ležel nahý na posteli a&#160;po bílém stropě plavaly její světlé vlasy. I&#160;když jsem zavřel oči. Tranzistorové rádio plnilo pokoj tichou hudbou, svítilo, dioda blikala. První ranní zprávy a&#160;město bylo jako mrtvé.</p>
			<p class="MLP-hvezdicky para-style-override-1">* * *</p>
			<p class="MLP-text-bez1radku para-style-override-1">Vzal jsem večer s&#160;sebou do hospody mistra kamenického, na náves už padl stín, pod lípou seděli všichni jako obvykle. Přisedli jsme si ke Kennedymu, přinesl jsem z&#160;výčepu dvě piva a&#160;jedno postavil před mistra.</p>
			<p class="MLP-text para-style-override-1">„Hledala tě tu předevčírem ta tvoje blondýna,“ oznamoval mi halasně od vedlejšího stolu Pepík, mladší z&#160;Hlavatků. Kennedy se usmíval. Ťukli jsme si s&#160;mistrem půllitry.</p>
			<p class="MLP-text para-style-override-1">„Povídám, celkem ujde. Přijela v&#160;takovým bílým auťáku, kouřový skla… jak jsi s&#160;ní daleko?“ nedal se odbýt.</p>
			<p class="MLP-text para-style-override-1">„To je klientka, Josef, buď v&#160;klidu.“</p>
			<p class="MLP-text para-style-override-1">„Teda, Pavle, ty bílý kalhoty měla pěkně zařízlý,“ ozval se starší z&#160;bratrů, jeho dcerky se ještě před chvílí proháněly po návsi na kolech. Milan uznale pokýval hlavou a&#160;šklebil se nad čerstvě natočeným pivem.</p>
			<p class="MLP-text para-style-override-1">„Teda nahoře ty míry slabší, ale dole dost dobrý. Nohy taky pěkný…“ přidal se hned Josef.</p>
			<p class="MLP-text para-style-override-1">„Kluci, potřeboval bych pomoct s&#160;tím ohromným šutrem, co přijde tady pod mistrovo sochu,“ ukázal jsem na mistra kameníka.</p>
			<p class="MLP-text para-style-override-1">„Nezamlouvej to, sakra, tak jaká je?“ otravoval dál mladší Hla­vatka.</p>
			<p class="MLP-text para-style-override-1">„Domluvím tady s&#160;Kennedym odvoz a&#160;pak vám řeknu. Co říkáš, Josef? Milane? Chtělo by to někdy brzy ráno. Sami ve dvou to ne­urvem.“</p>
			<p class="MLP-text para-style-override-1">Kennedy mlčel a&#160;mistr se držel půllitru.</p>
			<p class="MLP-text para-style-override-1">„Tak co?“</p>
			<p class="MLP-text para-style-override-1">„Ale no jo…“ zabručel Pepík.</p>
			<p class="MLP-text--0-12 para-style-override-1">Vytáhl jsem z&#160;aktovky desky a&#160;přitočil si židli ke Kennedymu. Otevřel jsem je, obracel jsem okopírované dokumenty. Kennedy si nasadil brýle.</p>
			<p class="MLP-dopis-bez1radku para-style-override-3">Zpráva o&#160;trestních věcech vedených proti vesnickým boháčům za měsíc únor 1953.</p>
			<p class="MLP-text--12-0 para-style-override-1">V&#160;hlavičce byla uvedena krajská prokuratura, jako příjemce dokumentu ministerstvo spravedlnosti. Otáčel jsem pomalu listy.</p>
			<p class="MLP-text--0-12 para-style-override-1">„Je to jasný, Honzo. Šrámek se ani nesnažil mi to vymlouvat. Podívej se na tohle.“</p>
			<p class="MLP-dopis-bez1radku para-style-override-1"><span class="char-style-override-1">Jakub Jircha, Tomašice čp. 8, výměra 31 ha. Odsouzen </span><span class="char-style-override-1">k&#160;5 letům</span><span class="char-style-override-1"> těžkého žaláře, k&#160;propadnutí celého jmění, zákazu pobytu v&#160;dosavadním bydlišti, peněžité pokutě a&#160;ztrátě občanských práv.</span></p>
			<p class="MLP-text--12-0 para-style-override-1">„Takovýhle zprávy chodily z&#160;okresu na ministerstvo každej měsíc. Dá se to sehnat, když člověk ví kde. Jsou tam tresty v&#160;tom tomašickým procesu. Zatýkání provedený na udání ze vsi.“</p>
			<p class="MLP-text para-style-override-1">„Takže na tom děláš?“ zvedl Kennedy hlavu z&#160;těch lejster. Pokrčil jsem rameny.</p>
			<p class="MLP-text para-style-override-1">„Máš recht,“ kývnul, „prostě je to práce, kterou jsi dostal.“</p>
			<p class="MLP-text para-style-override-1">„Jenže trochu smrdí,“ řekl jsem tiše, spíš pro sebe.</p>
			<p class="MLP-text para-style-override-1">„Padesát tisíc nesmrdí,“ opáčil Kennedy. Koukal jsem se ke kostelu a&#160;pak na mistra. Usrkával pivo, jako by pil víno někde v&#160;drahé restauraci. Napadlo mě, že jsem mu měl koupit malé.</p>
			<p class="MLP-text para-style-override-1">„Podívej se na sebe, vole,“ pokračoval Kennedy, „taháš furt tu samou košili, na koho se podíváš, tomu něco dlužíš, tak co řešíš?“</p>
			<p class="MLP-text para-style-override-1">„Z&#160;dluhů už jsem se vyhrabal,“ oponoval jsem chabě.</p>
			<p class="MLP-text para-style-override-1">„No dobře, vyděláš taktak na alimenty a&#160;na chleba.“</p>
			<p class="MLP-text para-style-override-1">„Já víc nepotřebuju, jsem spokojenej,“ řekl jsem. „Cos jí o&#160;mně napovídal?“</p>
			<p class="MLP-text para-style-override-1">„Komu?“</p>
			<p class="MLP-text para-style-override-1">„No Daniele. Říkala mi, že s&#160;tebou mluvila.“</p>
			<p class="MLP-text para-style-override-1">„Neboj, jen to nejlepší.“</p>
			<p class="MLP-text para-style-override-1">„Dík,“ řekl jsem navenek otráveně, uvnitř ale lehce nervózní.</p>
			<p class="MLP-text para-style-override-1">„Máš s&#160;ní něco?“ diskrétně mi zachraptěl do ucha.</p>
			<p class="MLP-text para-style-override-1">„Zdržuje mě s&#160;rodopisem, to je všechno. Neví nic, neumí číst matriky…“</p>
			<p class="MLP-text para-style-override-1">„Ty seš vůl, taková baba…“</p>
			<p class="MLP-text para-style-override-1">Taky jsem se k&#160;němu naklonil.</p>
			<p class="MLP-text para-style-override-1">„Prosím tě, kdyžs ji viděl,“ zaváhal jsem, „nepřipomínala ti…?“</p>
			<p class="MLP-text para-style-override-1">„Myslíš Andreu?“ ztišil hlas.</p>
			<p class="MLP-text para-style-override-1">„To je tak zvláštní. Normálně bych se na ni vykašlal, abych jí pomáhal… do archivu chodí spousty lidí hledat předky.“</p>
			<p class="MLP-text para-style-override-1">„Zajímá tě, co?“</p>
			<p class="MLP-text para-style-override-1">„Já nevím, člověče. Nechci dělat šaška dámičkám z&#160;Prahy, co se přijely do jižních Čech hrabat v&#160;archivu, protože je to teď zrovna v&#160;módě, a&#160;přitom eventuálně zažít nějaký to prázdninový dobrodružství s&#160;domorodcem, co je zrovna po ruce.“</p>
			<p class="MLP-text para-style-override-1">„Já mám docela čuch na lidi, Pavle. Připadá mi, že sakra ví, co chce. Má to v&#160;hlavě moc dobře srovnaný.“</p>
			<p class="MLP-text para-style-override-1">„Hm… zatím bych řek, že ji zajímá hlavně romantika. Hrady a&#160;zámky, Holašovice a&#160;tak.“</p>
			<p class="MLP-text para-style-override-1">Kennedy už mlčel a&#160;pili jsme pivo, zvon nahoře na věži bimbal osmou večerní. Přehraboval jsem se v&#160;papírech, Kennedy se do toho taky začetl. Cítil jsem, že s&#160;těmi několika okopírovanými dokumenty v&#160;ruce jsem teprve na začátku.</p>
		</div>
</body>
</html>