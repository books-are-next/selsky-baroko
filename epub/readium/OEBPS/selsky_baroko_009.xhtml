<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>selsky_baroko-5</title>
		<link href="css/selsky_bar_idstyles.css" rel="stylesheet" type="text/css"/>
	</head>
	<body id="selsky_baroko" xml:lang="cs-CZ">
		<div>
			<p id="toc_marker-4" class="MLP-uroven2-kapitola para-style-override-1">Tomašice, Černá Hůrka, Smrčí</p>
			<p class="MLP-text-bez1radku para-style-override-1">Seděl jsem u&#160;hřbitova na lavičce, stará vitrína opodál byla plná muších tělíček, zašlé sklo napolo vysypané a&#160;pavučiny, pár vybledlých plakátů z&#160;voleb snad někdy ze začátku devadesátých let.</p>
			<p class="MLP-text para-style-override-1">V&#160;Tomašicích byli po válce tři sedláci s&#160;výměrou nad dvacet hektarů. Zlověstná hranice pro cejch takzvaného vesnického boháče. Kulaka. Listoval jsem ve staré brožuře z&#160;roku 1951: <span class="MLP-znak-kurziva-11b">V&#160;bramborářských oblastech je kulak již od výměry 12–16 ha</span>, stála tam jakási definice rádoby vědeckým jazykem.</p>
			<p class="MLP-text para-style-override-1">Pozdravil jsem za ty dvě hodiny pár lidí, co se courali poledním vedrem do koloniálu. Slunce si mě už našlo, vyšplhalo se nad kostelní věž. Shrábl jsem papíry do desek a&#160;nacpal je do pouzdra k&#160;laptopu. Cestou do hostince jsem prošel náves, celou historii: čp. 11, Mařánkův statek. Usedlost čp. 8, bývalý Jirchův statek, rozvalená brána, dlouhá zeď zarostlá kopřivami, vypadané cihly, na dvoře skládka, staré shnilé trámy, nějaké panely zelené mechem, rezavé železné trubky, černá plachta zchumlaná a&#160;zatížená ojetými pneumatikami, válec za traktor, řada starých valníků s&#160;oprýskanými modrými postranicemi. Prošel jsem nádvoříčkem a&#160;vyvrácenými vraty do stínu, světlo se cpalo pod střechu mezerami po chybějících taškách. Vůně starých opuštěných stodol rozvířená kroky, prosvícený prach se vznášel nad mlatem, pach přestárlého sena, zatvrdlá obilná zrnka pod podrážkami, zatoulaná z&#160;nějakých lepších časů rozpadlých napadrť. Úzkost mě vytlačila ven do žáru slunce.</p>
			<p class="MLP-text para-style-override-1">Vystoupal jsem po kamenných schodech ke dveřím hostince. Bylo zamčeno. Vrátil jsem se zpátky ke kostelu a&#160;zašel pro svačinu do krámu. Byl tam jeden pultík k&#160;stání, položil jsem si na něj dvě housky na papír a&#160;rozbalil krájený sýr. Prodavačka tahala bedny s&#160;limonádami a&#160;s&#160;pivem z&#160;příručního skladu. Byla silné postavy, tak kolem padesátky, tučné růžové paže.</p>
			<p class="MLP-text para-style-override-1">„Hledáte tu zase něčí předky?“ zeptala se najednou. Otočil jsem se přes rameno, stála nad těmi láhvemi, trochu se usmívala, zdálo se mi.</p>
			<p class="MLP-text para-style-override-1">„Vy si mě pamatujete?“ překvapeně jsem přestal jíst.</p>
			<p class="MLP-text para-style-override-1">„Jsou to tak dva tři roky, ne? Fotil jste si tenkrát i&#160;naši chalupu. Nechal jste nám vizitku, ještě ji doma někde mám.“</p>
			<p class="MLP-text para-style-override-1">„Jestli můžu hádat, tak to byla usedlost čp. 21? Říkalo se tam u&#160;Horáků.“</p>
			<p class="MLP-text para-style-override-1">„Pořád se to říká. Ale my se píšem Tolarovi.“</p>
			<p class="MLP-text para-style-override-1">„Jasně, vzpomínám si. Ozvali se mi tehdy potomci sestry bejvalýho hospodáře. Z&#160;Plzně nebo z&#160;Varů…“</p>
			<p class="MLP-text para-style-override-1">„S&#160;touhle vesnicí to jde od desíti k&#160;pěti,“ řekla paní najednou, utřela si čelo do zástěry. „Příští rok to tady zavřem. Družstvo je před krachem, víte to, ne?“</p>
			<p class="MLP-text para-style-override-1">„Jo, něco jsem slyšel. Lidi odcházej?“</p>
			<p class="MLP-text para-style-override-1">„Hodně. A&#160;starý umíraj… Prej sedáváte celý dopoledne u&#160;hřbitova?“ řekla váhavě.</p>
			<p class="MLP-text para-style-override-1">Dojedl jsem housky, koupil jsem si ještě vodu v&#160;petláhvi. Kasa zacinkala.</p>
			<p class="MLP-text para-style-override-1">„Ta stará paní, co chodí na hřbitov&#160;– nevíte, kde bydlí?“</p>
			<p class="MLP-text para-style-override-1">Zasmála se. Taky jsem se usmál. Jasně, starých paní tam chodí asi víc.</p>
			<p class="MLP-text para-style-override-1">„Minule zalívala hrob v&#160;rohu u&#160;márnice. Na náhrobku je vytesáno <span class="MLP-znak-kurziva-11b">rodina Navrátilova</span>.“</p>
			<p class="MLP-text para-style-override-1">„Jo, to je stará Petrásková. Leží jí tam rodiče, synovec, myslím, že i&#160;sestra. Ještě mají dva hroby u&#160;zdi.“</p>
			<p class="MLP-text para-style-override-1">„Ona znala Zandlovou. Rozálii Zandlovou.“</p>
			<p class="MLP-text para-style-override-1">Cítil jsem, jak na okamžik zaváhala, než vytrhla účtenku z&#160;pokladny. Podívala se mi do očí, jen rychle, letmo, a&#160;zase sklopila oči, řasy světlé jako její kadeřavé vlasy. Znovu se na mě podívala.</p>
			<p class="MLP-text para-style-override-1">„To já nevím,“ řekla jakoby dotčeně a&#160;zase se dívala na své baculaté prsty s&#160;ulámanými nehty.</p>
			<p class="MLP-text para-style-override-1">„Hledám její hrob, vlastně…“</p>
			<p class="MLP-text para-style-override-1">„Zandlovi tam mají jeden hrob,“ řekla rychle.</p>
			<p class="MLP-text para-style-override-1">„Jo, ten jsem našel.“</p>
			<p class="MLP-text para-style-override-1">„To byli její rodiče. A&#160;dva sourozenci, co umřeli někdy ještě před válkou. Ona přece odešla…“</p>
			<p class="MLP-text para-style-override-1">„Já vím.“</p>
			<p class="MLP-text para-style-override-1">„Vím, že to víte. Byl jste tu letos na jaře, ne?“</p>
			<p class="MLP-text para-style-override-1">„Já? Nebyl,“ ohradil jsem se, trochu mě to polekalo.</p>
			<p class="MLP-text para-style-override-1">„Sousedka řikala, že se tu po paní Zandlový ptal nějakej pán. To byl březen? Duben…?“</p>
			<p class="MLP-text para-style-override-1">„Tak to musel bejt někdo jinej, paní,“ řekl jsem znovu, stál jsem před pultem toho maličkého koloniálu, jako bych si ještě něco přál. Klouzal jsem pohledem po konzervách a&#160;sklenicích, po balíčcích sušenek. Sbíral jsem odvahu k&#160;otázce, co se mi vzpříčila někde dole: „… a&#160;vaše maminka vám třeba nevyprávěla, jak to s&#160;ní tehdy bylo?“</p>
			<p class="MLP-text para-style-override-1">„Pane, já mám práci…“ řekla trochu hrubě, přikývnul jsem a&#160;otočil jsem se k&#160;odchodu. Pak se ještě podívala na mou brašnu.</p>
			<p class="MLP-text para-style-override-1">„Ta Petrásková chodívá na hrob k&#160;večeru, zalejvat,“ řekla smířlivě a&#160;zmizela za plentou nad vchodem.</p>
			<p class="MLP-text para-style-override-1">S&#160;brašnou přes rameno a&#160;s&#160;novou láhví vody jsem se vydal do polí. Opustil jsem Tomašice a&#160;na stráni uhnul k&#160;lesu, prošel jsem ten řídký háj a&#160;v&#160;odpoledním žáru, košili ovázanou kolem pasu, jsem vystoupal k&#160;Černé Hůrce. Drobná vesnička, trojúhelníkovité návesní prostranství lemované malými domky. Hledal jsem čp. 12, rodný dům Rozálie Zandlové. Pár kroků a&#160;stál jsem před ním. Obyčejné staveníčko, s&#160;průčelím dost necitlivě poškozeným modernizacemi. Černé obkladačky kolem malých oken. Palubkové dveře s&#160;barevným sklem přehrazeným rádoby uměleckou mřížkou, svařenou z&#160;ocelové kulatiny. Prodáno dědicem někdy v&#160;sedmdesátých letech. To jsem si zjistil předem. Raději jsem šel dál po malé návsi, k&#160;nádherné usedlosti čp. 7, zchátralá, ale staré štukové motivy stromů ve štítě byly zachovalé. Klenutá brána, omítka místy opadaná až na cihly. A&#160;zděná sýpka se štěrbinovitými větracími otvory.</p>
			<p class="MLP-text para-style-override-1">A&#160;byl jsem na konci vesnice. Od dědečka v&#160;manšestrových kalhotách a&#160;v&#160;košili s&#160;vestou jsem dostal pár žlutých letních jablek, která právě posbíral na trávě v&#160;sadu. Podal mi je přes plot. Jako tenký stín se odlepil od kůlny v&#160;zahradě&#160;– vetchý starý pán, tenký jako žiletka, jen šustil, když ke mně šel. U&#160;plotu jsme trochu probrali zdejší chalupy, sousedy. Pamatoval jsem si i&#160;jména po chalupách, trochu jsem to předtím nastudoval. Musel Rozálii znát. Ale bude se na ni pamatovat?</p>
			<p class="MLP-text para-style-override-1">„Ve dvanáctce bejvali Zandlovi,“ nadhodil jsem. Přikývl, ale už se obracel, ohlížel se po lavičce u&#160;kůlny v&#160;hlubokém stínu. Muselo mu být horko v&#160;té košili a&#160;vestě.</p>
			<p class="MLP-text para-style-override-1">„Znal jste Rozálii Zandlovou?“ nečekal jsem už na nic, díval jsem se do jeho zad.</p>
			<p class="MLP-text para-style-override-1">Pokýval hlavou. Pak se přece jen ještě otočil ke mně.</p>
			<p class="MLP-text para-style-override-1">„Byli jsme spolužáci. Pak vyšla ze školy a&#160;odešla do Tomašic. Ale můj kamarád,“ zdvihl pokrčený ukazovák, „Jůza, Šimon Jůza…“</p>
			<p class="MLP-text para-style-override-1">Ukázal holí směrem k&#160;chalupě naproti. Podíval jsem se tam, dům s&#160;barevnými luxferami a&#160;břízolitovou omítkou, typická sedmdesátá léta. Raději jsem se otočil zpátky. Původní chaloupka, jak se zdálo, nepřežila nové časy.</p>
			<p class="MLP-text para-style-override-1">„Co s&#160;ním bylo?“</p>
			<p class="MLP-text para-style-override-1">„Ten si ji namlouval.“</p>
			<p class="MLP-text para-style-override-1">„Vážně?“</p>
			<p class="MLP-text para-style-override-1">„A&#160;když odešla do Tomašic, chodil za ní dál, než dostal jako přespolák přes držku…“</p>
			<p class="MLP-text para-style-override-1">Děda se rozchechtal, taky jsem se zasmál, spíš překvapením nad jeho stařeckým rozpustilým smíchem. Víc už mi nepověděl, splynul zase se stíny pod jabloněmi.</p>
			<p class="MLP-text para-style-override-1">Žluťoučké letňáky od staříka jsem snědl do jednoho cestou přes pole do osady Smrčí. Klopýtal jsem po kamenech a&#160;v&#160;kolejích vyjetých těžkými traktory. Ztracen uprostřed polí vynořil jsem se až před chalupami. Na louce sekali, připravovali odpolední krmení pro dobytek, zchátralou maštal jsem míjel po levé straně, z&#160;obou stran otevřená vrata a&#160;sladký pach krav a&#160;hnoje a&#160;nasečené trávy.</p>
			<p class="MLP-text para-style-override-1">Návesní rybníček ve Smrčí měl stojatou zelenou vodu. Kolem pár jednoduchých domů s&#160;křídlovými štíty. Dům čp. 2 na západní straně návsi byl nově opravený, svítil čerstvou fasádou mezi ostatními. Jednoduchý štít se zvadlými volutami po stranách. Jasný pozdně barokní motiv. Před vraty naleštěné auto s&#160;tmavozelenou metalízou. Sedl jsem si na chvíli na trávu ke kapličce. Na moment mě ve stínu přemohl spánek. Lehounká dřímota, jen tak v&#160;polosedě. Probral jsem se asi po půl hodině, záda bílá od omítky, opíral jsem se ve spánku o&#160;tu malou zděnou kapličku. Vstal jsem a&#160;podíval se vzhůru, kulisovitá zvonička, jako malovaná. Kolem nikdo. Vzduch se chvěl žárem.</p>
			<p class="MLP-text para-style-override-1">Někde u&#160;potoka za Smrčím, směrem na Tomašice, by měla být pila, kde se říkávalo U&#160;Šilhavých. Rozespalý jsem obešel rybníček a&#160;přeskočil strouhu, byla vyschlá. Dostal jsem se na silnici a&#160;po ní ven, směr Tomašice. Pila nikde. Už jsem se nechtěl vracet. Asi tak v&#160;půli cesty jsem si sedl pod jabloň u&#160;té šedé okresní silničky a&#160;zapíjel jablka, co mě tlačila v&#160;břiše, vodou z&#160;petláhve. Po mém putování mezi vesnicemi už byla skoro prázdná. Šlapal jsem po rozpáleném asfaltu těch pět kilometrů zpátky do Tomašic, za celou dobu kolem mě projelo jedno auto a&#160;jedna motorka.</p>
			<p class="MLP-text para-style-override-1">Přišel jsem do vsi z&#160;druhé strany, než odkud jsem z&#160;ní po poledni vycházel. Koloniál byl ještě otevřený, ale já jsem se dal rovnou ke hřbitovu. Obešel jsem kostel a&#160;okolní hroby. Pak jsem si sedl na lavičku před branku a&#160;všiml si, že dveře hospody naproti už jsou otevřené.</p>
			<p class="MLP-text para-style-override-1">V&#160;chodbě byl příjemný vlhký chlad, vešel jsem do malého začouzeného výčepu, v&#160;rohu seděl chlápek v&#160;montérkách a&#160;potrhaném tričku, zahalený šedomodrým cigaretovým kouřem. Dal jsem si pivo. Hostinský byl muž kolem čtyřiceti, řídké světlé vlasy, unavený úsměv.</p>
			<p class="MLP-text para-style-override-1">„Byl jsem tu už po obědě, ale bylo zavřeno,“ řekl jsem, když jsme se zase střetli pohledem, „nechali byste jednoho leknout žízní…“</p>
			<p class="MLP-text para-style-override-1">„Pane, dělám to po práci,“ řekl důrazně a&#160;pak se usmál, „pět let byla ta hospoda zavřená. Můžou bejt rádi aspoň za tohle,“ přejel očima těch pár otlučených stolů s&#160;novými firemními ubrusy známého pivovaru. Rohová lavice, sešlapaná dlažba na podlaze a&#160;šedivé záclony v&#160;oknech. Prošedivělý muž v&#160;rohu u&#160;okna hleděl do ztracena, bez pohnutí, jen občas si přihnul z&#160;půllitru nebo si zapálil novou cigaretu. A&#160;pak jsem ji uviděl. Přes zakouřené šedivé záclony a&#160;zašlé okenní sklo. Šla pomalu o&#160;holi, v&#160;ruce kytičku z&#160;nějakých lučních květin. Rychle jsem dopil.</p>
			<p class="MLP-text para-style-override-1">Znovu jsem strčil do pootevřené kovové branky, zavrzala. Stařena v&#160;šátku se skláněla před hrobem, kytky už stály ve sklenici na kamenné obrubě pod leštěným černým náhrobkem. Pozdravil jsem a&#160;prošel kolem až ke hřbitovní zdi. Pročetl jsem si znovu všechna jména rodiny Zandlovy: Josef, Alžběta, Barbora, Anežka. Pak jsem se otočil ke kostelu. Hleděla si svého, musel jsem přijít až k&#160;ní.</p>
			<p class="MLP-text para-style-override-1">„Kdo ten hrob zalejvá?“ zeptal jsem se.</p>
			<p class="MLP-text para-style-override-1">„Všichni už jsou mrtví,“ řekla.</p>
			<p class="MLP-text para-style-override-1">„Znala jste je všechny?“ zeptal jsem se naoko nenuceně a&#160;uka­zoval k&#160;hrobu Zandlových. Stála bez pohnutí, oběma rukama opřená o&#160;hůl, zaťaté mlčení ve vrásčité tváři. Tmavomodrá sukně a&#160;přes ni světlý, odřený svetr z&#160;tenké vlny.</p>
			<p class="MLP-text para-style-override-1">„Jo,“ řekla. Otočila se proti mně, bezděky jsem ustoupil o&#160;krůček stranou, prošla a&#160;zamířila ven ze hřbitova. Zůstal jsem stát, před brankou se zastavila, krátce, ale neohlédla se. Vykročil jsem za ní. Šla pořád směrem do vsi a&#160;zastavila se až tak po padesáti metrech. Otočila se ke mně. Rychle jsem ji došel. Bylo mi to jasné. Nechtěla mluvit tam.</p>
			<p class="MLP-text para-style-override-1">„Co je vám po tom?“ zeptala se tvrdě.</p>
			<p class="MLP-text para-style-override-1">„Je to moje práce,“ řekl jsem trochu zaskočen přímou otázkou, ač jsem ji měl čekat.</p>
			<p class="MLP-text para-style-override-1">„Žádnej vám nic nepoví. Lidi si už hovno pamatujou,“ řekla a&#160;vykročila po návsi, gumový konec hole zapírala do horkého asfaltu. Pořád jsem šel vedle ní.</p>
			<p class="MLP-text para-style-override-1">„Zajímá mě Rozálie Zandlová,“ vyslovil jsem to jméno a&#160;příjmení hlasitěji a&#160;pomalu. Zastavila se. Taky jsem zůstal stát. Mlčela.</p>
			<p class="MLP-text para-style-override-1">„Ta pocházela z&#160;Hůrky,“ řekla nakonec neochotně.</p>
			<p class="MLP-text para-style-override-1">„Znala jste ji?“ nedal jsem se. Dívala se někam zpátky ke hřbitovu, k&#160;oprýskaným zdem porostlým psím vínem. Nevěděl jsem, jestli už nemám jít pryč.</p>
			<p class="MLP-text para-style-override-1">„Ta kurva jedna,“ řekla potichu, ale rozhodně. Zamrazilo mě. Z&#160;toho tónu. Stáli jsme tam sami na návsi. A&#160;nějaká padesát let stará nenávist. Nechápal jsem. Stará paní odcházela, chvíli jsem váhal a&#160;pak ji nechal jít.</p>
		</div>
</body>
</html>