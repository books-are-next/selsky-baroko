<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>selsky_baroko-11</title>
		<link href="css/selsky_bar_idstyles.css" rel="stylesheet" type="text/css"/>
	</head>
	<body id="selsky_baroko" xml:lang="cs-CZ">
		<div>
			<p id="toc_marker-10" class="MLP-uroven2-kapitola para-style-override-1">K<a id="x.37166"></a><a id="x.37169"></a>ennedy</p>
			<p class="MLP-text-bez1radku para-style-override-1">V&#160;sednici byl stín, ale přesto horko, seděl jsem do půl těla vysvlečený u&#160;kuchyňského stolu. Na něm rozevřenou kroniku. Obracel jsem ty zatuchle čpící stránky, drsné na omak, prokvetlé světlými skvrnkami a&#160;popsané úhledným rukopisem Václava Markyty. Pečlivě narýsované okraje, za čárou napravo hesla, jako třeba SPOLKY, STAVY DOBYTKA, SKLIZEŇ… Namátkou jsem se zastavoval u&#160;letopočtů, jmen.</p>
			<p class="MLP-text--0-12 para-style-override-1">V&#160;roce 1937 novopečený mladý kronikář k&#160;heslu UDÁLOSTI za­psal:</p>
			<p class="MLP-dopis-bez1radku para-style-override-3">14. 9. zemřel náš president osvoboditel T. G. Masaryk. Jest však pro náš venkov nesmrtelným!!!</p>
			<p class="MLP-text--12-12 para-style-override-1">V&#160;roce 1938 byl u&#160;hesla POČASÍ pořízen tento zápis:</p>
			<p class="MLP-dopis-bez1radku para-style-override-3">Ze 7. na 8. 11. zasáhlo Tomašice zemětřesení, které přivedlo mnohým domácnostem očividný pohyb obrazů na zdích. Koluje mezi lidmi pověst, že jest to první otřes Hitlerovy říše.</p>
			<p class="MLP-text--12-12 para-style-override-1">Další zápis zněl takto:</p>
			<p class="MLP-dopis-bez1radku para-style-override-3">V&#160;r. 1940 na příkaz ministra školství a&#160;osvěty musí být tato pamětní kniha zaslána okres. úřadu v&#160;Č. Budějovicích a&#160;jím do archivu země České. Obecní kronikářství tím v&#160;naší obci ustává.</p>
			<p class="MLP-text--12-0 para-style-override-1">Podrobný zápis z&#160;válečných let byl učiněn dodatečně.</p>
			<p class="MLP-text--0-12 para-style-override-1">Z&#160;listopadu roku 1945 mě zaujaly tyto řádky:</p>
			<p class="MLP-dopis-bez1radku para-style-override-3">Lidový soud v&#160;Českých Budějovicích odsoudil z&#160;naší obce za zločin udavačství Šrámkovou Boženu ke smrti pro­vazem.</p>
			<p class="MLP-text--12-12 para-style-override-1">V&#160;roce 1946 Václav Markyta zapsal:</p>
			<p class="MLP-dopis-bez1radku para-style-override-3">V&#160;květnu zřízen v&#160;obci telefon.</p>
			<p class="MLP-dopis-bez1radku para-style-override-3">27. června ustaven nový MNV:</p>
			<p class="MLP-dopis-bez1radku para-style-override-3">předsedou: Karel Šoucha (KSČ)</p>
			<p class="MLP-dopis-bez1radku para-style-override-3">zástupcem: Ladislav Vranec (LS)</p>
			<p class="MLP-dopis-bez1radku para-style-override-3">pokladníkem: Jaroslav Honsa (SD)</p>
			<p class="MLP-dopis-bez1radku para-style-override-3">sociál. referentem: Petr Šrámek (SD)</p>
			<p class="MLP-dopis-bez1radku para-style-override-3">kulturním referentem: Václav Markyta (SD)</p>
			<p class="MLP-text--12-12 para-style-override-1">Zápis u&#160;hesla VÝROČÍ z&#160;roku 1948:</p>
			<p class="MLP-dopis-bez1radku para-style-override-3">Památných událostí r. 1848, zejména zrušení roboty a&#160;osvobození selského stavu, vzpomenuto bylo na veřejné oslavě 11. 9. 1948.</p>
			<p class="MLP-text--12-12 para-style-override-1">Následovalo heslo OSVĚTOVÁ KOMISE:</p>
			<p class="MLP-dopis-bez1radku para-style-override-3">Podle nově vydaných směrnic o&#160;vedení obecních kronik pečuje nyní o&#160;vedení kroniky osvětová komise. Funkcí obecního kronikáře i&#160;nadále pověřen kulturní referent MNV Václav Markyta, čp. 28. Do kroniky mají být zapisovány události v&#160;obci, hlavně ty, které vystihují účast obce při budování socialismu.</p>
			<p class="MLP-text--12-12 para-style-override-1">První zápis roku 1950:</p>
			<p class="MLP-dopis-bez1radku para-style-override-3">Propagační plakáty na obecním hostinci ohlašují nástup pětiletky.</p>
			<p class="MLP-text--12-12 para-style-override-1">Zápis u&#160;hesla VĚDA:</p>
			<p class="MLP-dopis-bez1radku para-style-override-3">Naše zemědělská veřejnost podle vzoru sovětských kolchozníků se rozhodla uměle oplodňovat krávy.</p>
			<p class="MLP-text--12-12 para-style-override-1">Rok 1953 začal tímto zápisem:</p>
			<p class="MLP-dopis-bez1radku para-style-override-3">Dne 5. 3. 1953 zemřel veliký přítel našeho lidu a&#160;učitel lidstva J. V. Stalin. Jeho pohřbu se v&#160;Moskvě zúčastnil i&#160;náš president K. Gottwald, který se cestou nachladil, roznemohl a&#160;14. 3. 1953 odešel za svým velkým učitelem.</p>
			<p class="MLP-text--12-12 para-style-override-1">Obrátil jsem blok stránek, psal se rok 1957:</p>
			<p class="MLP-dopis-bez1radku para-style-override-3">V&#160;tomto roce si koupil televizor Fr. Bouda, čp. 10. Obraz i&#160;zvuk je čistý.</p>
			<p class="MLP-text--12-0 para-style-override-1">Ale to už byla Rozálie dávno pryč ze vsi. Uvědomil jsem si, jak jsem se nechal unést listováním v&#160;kronice. Léta šustila mezi mými prsty a&#160;stoupal z&#160;nich pach zatuchliny. A&#160;mezitím stejný rukopis, co plakal za Masarykem, oplakal Stalina i&#160;Gottwalda, sám Markyta už v&#160;závorce za jménem neměl SD, ale KSČ. <span class="MLP-znak-kurziva-11b">Strany se sloučily</span>, jak psal na jednom místě svých letopisů. Ty nejzajímavější zápisy mě teprve čekaly, letmo jsem je minul, ale nikam mi neutečou, to jsem věděl, heslo JZD za svislou čárou bylo skoro na každé stránce. Zaklapl jsem rychle knihu. Ne, ty litery vykroužené vybledlým inkoustem odtud jen tak nezmizí. Už patřily mně.</p>
			<p class="MLP-text para-style-override-1">Vstal jsem od stolu a&#160;přešel k&#160;otevřenému oknu, opřel jsem se lokty o&#160;teplé hladké dřevo a&#160;díval se na usychající jeřáby naproti, na liduprázdnou silnici, rozdrolený starý asfalt se suchými trsy trávy ve škvírách. Pár vrabců rozvířilo prach, jinak se nic nepohnulo v&#160;tom vedru, které dusilo náves. Zleva od kostela, kam už jsem nedohlédl, se rozezníval hluk motoru, zesiloval a&#160;pak zaskřípěly kamínky písku na silnici. Všechno bylo slyšet, otevírající se dveře, pár hlasů, tiše pokašlávající motor. Půl čtvrté odpoledne, malátně jsem zvedl hlavu k&#160;nebi, sluneční kotouč stál někde nad štítem chalupy. Ospale jsem mhouřil oči, stačilo vyskočit z&#160;okna a&#160;byl bych na návsi, na tom vrzajícím písku, pohřbený v&#160;žáru a&#160;světle srpnového odpoledne, ale neměl jsem sílu ani zdvihnout víčka unavených očí.</p>
			<p class="MLP-text para-style-override-1">Motor zachrchlal, uviděl jsem modrobílý autobus, jak se pomalu sune doprostřed návsi, viděl jsem Kennedyho za volantem, jeho zrcadlové brýle a&#160;jak přežvykuje. Jenom jsem chabě zvedl ruku na lokti, otevřel dlaň a&#160;roztáhl prsty na pozdrav. Autobus zastavil přímo proti mistrovu stavení, otevřely se dveře, motor zhasl. Kennedy seskočil elegantně po schůdkách na silnici, se svou bohatýrskou postavou, rozepnutá modrá košile a&#160;ručník přehozený za krkem. Jedním jeho koncem si otřel čelo, brýle vysunul nahoru do vlasů. Usmíval jsem se, jak se blížil k&#160;oknu. Stoupl si naproti mně, opřel se o&#160;parapet.</p>
			<p class="MLP-text para-style-override-1">„Chceš napít?“ zeptal jsem se místo pozdravu, „mistr ráno uvařil kotel černýho čaje.“</p>
			<p class="MLP-text para-style-override-1">Došel jsem ke kamnům pro oprýskaný hnědý hrnec, byl ještě z&#160;poloviny plný vlažného čaje. Postavil jsem ho na okno a&#160;Kennedy popadl naběračku, která z&#160;něj koukala, a&#160;několikrát ji do sebe obrátil.</p>
			<p class="MLP-text para-style-override-1">„Dík. Je to lepší než ta voda pořád. Už jsem za celej den napitej jak žába…“</p>
			<p class="MLP-text para-style-override-1">Odfoukl si a&#160;ještě jednou si otřel čelo. Zíral pár vteřin dovnitř na kuchyňský stůl celý pokrytý lejstry, na nich otevřená kronika, vedle můj notebook.</p>
			<p class="MLP-text para-style-override-1">„Co je s&#160;tebou?“ zeptal se.</p>
			<p class="MLP-text para-style-override-1">„Nic, co by bylo?“</p>
			<p class="MLP-text para-style-override-1">„Neukázal ses v&#160;hospodě ani nepamatuju.“</p>
			<p class="MLP-text para-style-override-1">„Mám práci.“</p>
			<p class="MLP-text para-style-override-1">„Nekecej…“</p>
			<p class="MLP-text para-style-override-1">„Nemám čas s&#160;váma vysedávat a&#160;chlastat pivo.“</p>
			<p class="MLP-text para-style-override-1">„To jsou výmluvy.“</p>
			<p class="MLP-text para-style-override-1">„Navíc nemám pořád auto, jezdím autobusem nebo stopem.“</p>
			<p class="MLP-text para-style-override-1">„Jak jsi s&#160;ní daleko?“ zafuněl mi do tváře.</p>
			<p class="MLP-text para-style-override-1">„Myslíš se zakázkou? S&#160;těma sedlákama?“ otočil jsem se ke stolu plnému papírů.</p>
			<p class="MLP-text para-style-override-1">„Ale ne,“ nedočkavě trhnul hlavou a&#160;zašklebil se, „myslím s&#160;tvojí pihovatou blondýnou.“</p>
			<p class="MLP-text para-style-override-1">„Hele, Johnny…“</p>
			<p class="MLP-text para-style-override-1">„No tak, nevytáčej se ksakru. Co se děje?“</p>
			<p class="MLP-text para-style-override-1">„Máš tam lidi, ne?“ pohodil jsem hlavou směrem k&#160;autobusu uprostřed návsi.</p>
			<p class="MLP-text para-style-override-1">„Pavle…“ povzdechl si Kennedy a&#160;neúnavně v&#160;čelistech zpracovával žvýkačku, provokativně mi koukal z&#160;několika centimetrů do očí, až jsem udělal krok zpátky do sednice, „ty dvě báby vepředu, ty už fakt nikam nechvátaj, věř mi, nemaj kam. A&#160;Brožovic kluci vzadu jsou fotbalisti, jedou na trénink, kterej začíná až o&#160;půl pátý. Tak to nezamlouvej, laskavě.“</p>
			<p class="MLP-text para-style-override-1">„O&#160;víkendu jsem byl za klukem v&#160;Brně, vlakem jedeš půl dne. Pak dva dny v&#160;Litoměřicích, v&#160;archivu. Zbytek tejdne v&#160;Třeboni.“</p>
			<p class="MLP-text para-style-override-1">„Z&#160;tebe aby všechno páčil, ty vole. A&#160;co teda? Pořád tě vozí po vsích?“</p>
			<p class="MLP-text para-style-override-1">Zamyslel jsem se, jako bych byl v&#160;tom okamžiku na deseti místech najednou, Černá Hůrka, Tomašice, Smrčí, rozptýlená pozornost mi zavedla pohled na oprýskávající okenní rám, barva vybledlá roky a&#160;sluncem, mrazy a&#160;dešti, najednou mysl přeskočila na Jirchův zpustlý statek v&#160;Tomašicích, Mařánkův grunt, pak najednou Daniela v&#160;šortkách a&#160;kloboučku proti úpalu…</p>
			<p class="MLP-text para-style-override-1">„Už odjela. Byla tu jen dva tejdny.“</p>
			<p class="MLP-text para-style-override-1">„Tys ji nechal odjet? Jen tak?“</p>
			<p class="MLP-text para-style-override-1">„Ještě se v&#160;Třeboni zastaví. Nemá ten rodopis hotovej.“</p>
			<p class="MLP-text para-style-override-1">„Na to se neptám, kurva, jestli má hotovej rodopis. Co je s&#160;ní? Má zájem?“</p>
			<p class="MLP-text para-style-override-1">„Pořád tak jako jemně dorážela,“ řekl jsem potichu.</p>
			<p class="MLP-text para-style-override-1">„Tak po ní vyjeď, ne?“ kroutil hlavou Kennedy, „na co čekáš?“</p>
			<p class="MLP-text para-style-override-1">„Já chci, aby mi dal každej svatej pokoj…“</p>
			<p class="MLP-text para-style-override-1">„Mluvíš, jak kdybys měl jít do důchodu. Podívej se na sebe, seš fakt zralej na pár přes držku.“</p>
			<p class="MLP-text para-style-override-1">„Já mám malýho Hynka. Jsem rád, když si můžu udělat čas na něj.“</p>
			<p class="MLP-text para-style-override-1">„Neser mě,“ šťouchl do mě Kennedy.</p>
			<p class="MLP-text para-style-override-1">„Nechci si začínat s&#160;někým jen proto, že se tady zrovna vyskytl.“</p>
			<p class="MLP-text para-style-override-1">„Nemusíš brát všechno tak smrtelně vážně, ty vole. Vona to tak brát taky nebude, neboj… Jaká vlastně je? Co ti o&#160;sobě řekla?“</p>
			<p class="MLP-text para-style-override-1">„Pořád něco říkala… je single, něco přes třicet, jezdí sem z&#160;Prahy.“</p>
			<p class="MLP-text para-style-override-1">„Není to taky umělkyně?“</p>
			<p class="MLP-text para-style-override-1">„To ne. Ale silně mi to připomíná, když jsme s&#160;Andreou začínali… navenek je to ona, ale jinak vůbec ne.“</p>
			<p class="MLP-text para-style-override-1">„Když ty o&#160;všem moc přemejšlíš.“</p>
			<p class="MLP-text para-style-override-1">„Byl to pro mě hodně zvláštní pocit…“</p>
			<p class="MLP-text para-style-override-1">Díval se na mě, spíš unaveně než zvědavě. S&#160;ručníkem přehozeným za krkem vypadal, jako kdyby se k&#160;nám do chalupy přišel vykoupat.</p>
			<p class="MLP-text para-style-override-1">„… prosil jsem tehdy Andreu, ať neodchází. A&#160;teď jako by ta samá přišla zpátky a&#160;flirtovala se mnou, ale přitom to vůbec není stejný…“</p>
			<p class="MLP-text para-style-override-1">„Ty už se probuď, vole…“ Kennedy mi zaklepal kloubem uka­zováku na čelo, ještě se napil čaje a&#160;podal mi naběračku. Taky jsem si loknul a&#160;díval jsem se, jak odchází k&#160;otevřeným dveřím autobusu. Na půl cesty se zastavil a&#160;otočil se ke mně.</p>
			<p class="MLP-text para-style-override-1">„Už máš ten slavnej dopis? Od tý báby?“</p>
			<p class="MLP-text para-style-override-1">Jako by do mě píchl, rozhlédl jsem se kolem.</p>
			<p class="MLP-text para-style-override-1">„Neřvi tady na celou náves, prosím tě…“</p>
			<p class="MLP-text para-style-override-1">Zakroutil hlavou a&#160;mávl rukou. Pak se přece jen o&#160;pár kroků vrátil.</p>
			<p class="MLP-text para-style-override-1">„Jo, pro ten velkej šutr sjedem někdy v&#160;noci,“ řekl o&#160;poznání tišeji, „dám ti vědět.“</p>
			<p class="MLP-text para-style-override-1">Nastoupil, zavřel za sebou dveře a&#160;nastartoval. Ve špinavém obla­ku zmizel pomalu autobus a&#160;slunce bylo na své nebeské cestě ještě hodně, hodně vysoko.</p>
		</div>
</body>
</html>